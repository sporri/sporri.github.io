---
layout: post
title: Jólaball
date: 2005-12-13 10:27
author: sporri
comments: true

---
Heimilislífið hefur verið skemmtilegt upp á síðkastið, á föstudaginn voru allar systurnar fjórar í mat ásamt móður sinni heima hjá okkur og þær fóru svo saman til Brussel í leiðangur á jólamarkað.  
Við Mundi vorum því graseklar á laugardag og sunnudag sem var sérlega náðugt. 

Á sunnudeginum fórum við með þrjú börn til Utrecht á jólaball Íslendingafélagsins og <a href="http://home.planet.nl/~thora.vigfus/">Íslenskuskólans.</a> Á leiðinni er hringt í mig og ég er beðinn um að vera jólasveinn. Svona eins og venjulega er búið að vera að leita að jólasveini vikum saman og enginn hefur boðið sig fram. 

Áður en ég veit af er ég staddur á sokkaleistunum í 12 stiga hita á regnblautri stétt klæddur rauðum flísbuxum og treyju með strítt gerfiskegg framan í mér. Veðrið er ekki mjög jólalegt en mótökurnar eru það. Við Orri frá Rotterdam erum Gluggjagægir og Skyrgámur og fáum sem slíkir hlýjar móttökur.  Einhverjar áhyggjur eru um að hollenski tollarar hafi gert jólasveinanammið upptækt og börnunum er greinilega létt þegar það er dregið upp úr pokum nokkrum jólalögum síðar.
