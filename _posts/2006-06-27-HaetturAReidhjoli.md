---
layout: post
title: Hættur á reiðhjóli
date: 2006-06-27 16:06
author: sporri
comments: true

---
Það er hættulegt að hjóla í Hollandi.

Ekki út af umferðinni, allir gefa hjólum forgang. 
Það lærist fljótlega þegar þú færð hjólafólk berjandi í bílinn hjá þér ef þú óvart stoppar á hjólastíg.
Eða þegar hjólað er á þig þegar þú gengur yfir hjólastíg. 
Þess þá heldur þegar þú næstum keyrir niður kjarnafjölskylduföðurinn, með barnið í stól á stýrinu og eiginkonuna á bögglaberanum með hundana í ól, hjólandi gegn umferðinni inn á einstefnugötu á rauðu ljósi.

En þolinmæðinni eru takmörk sett...

Síðustu helgi var ég sektaður í Scheveningen fyrir að hjóla á breiðgötunni, gott og blessað. Löggan var mjög kurteis, benti mér á að ég gæti mótmælt sektinni eftir að ég fengi hana senda heim og sektaði mig ekki fyrir að vera skilríkjalausan.

En svo er ég með fallegan hnefamyndaðan marblett á upphandleggnum eftir að glaður skokkari kýldi mig niður af hjólinu á malarstíg við ströndina. Ég held að hann hafi verið að setja mér að það mætti ekki hjóla á þessum stíg.
