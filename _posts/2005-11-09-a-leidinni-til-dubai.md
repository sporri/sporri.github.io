---
layout: post
title: Á leiðinni til Dubai
date: 2005-11-09 15:33
author: sporri
comments: true

---
Eftir að þægilega flugið um morguninn var fellt niður og kvöldfluginu seinkað verður erfitt að sofna um borð. Maður er vakinn af flugfreyjum sem keyra um með matarvagna, ruslvagna, tollfría vagna, hestvagna, löngu hættur að vita hvort að bíómyndin er draumur eða ekki. Hálf svenfdrukkinn dregst ég aftur á klósettið og stend þar við hliðina á 6 ára stelpu sem er orðin græn í framan, litli bróðir hennar liggur sofandi í hinum þremur sætunum og ein þreytt mamma stendur í ganginum og reynir að fá stelpuna til að drekka engiferöl. Þau koma frá Bandaríkjunum segir mamman mér, komu fljúgandi frá Seattle og lentu átta um morguninn á Schiphol, voru líka farþegar í fluginu sem fellt var niður. Börnin ekki búin að sofa rúma í tvo sólarhringa og stelpan að verða flugveik. Skal engan undra. 
Stelpan hressist við við engiferölið og skrýtna manninn sem segir hana duglega og segir henni tröllasögur af skíðabrekkum í verslunarmiðstöðum. Ég ákveð að hætta að vorkenna sjálfum mér og flý undan morgunverðarvagni í sætið mitt.
